সুলতানি আমল কিংবা মোগল আমলে ঈদের অন্যতম ঐতিহ্য ছিল নামাজের পর ঈদ মিছিল, সেই ঐতিহ্য চব্বিশের দ্বিতীয় স্বাধীনতার পর পুনরুজ্জীবিত হলো আবার। এবার ঢাকা উত্তর সিটি করপোরেশনের উদ্যোগে আগারগাঁওয়ে পুরোনো বাণিজ্যমেলা মাঠে ঈদের জামাতের পর একটি বর্ণাঢ্য ঈদ আনন্দ মিছিল বের হয়েছে।

ঈদ মিছিলের প্রচলন মূলত মোগল আমল থেকে, ১৬১০ সালে বাদশাহ জাহাঙ্গীরের আমলে সুবেদার ইসলাম খাঁ চিশতী যখন বাংলা সুবার রাজধানী বিহারের রাজমহল থেকে ঢাকায় স্থানান্তর করেন। নায়েব-নাজিমদের আমলে ঈদ মিছিল বিস্তৃতি লাভ করে ও বর্ণাঢ্য হয়। ব্রিটিশ আমলেও সগৌরবে বহাল ছিল ঈদ মিছিলের ঐতিহ্য। পাকিস্তান আমলে এটি অব্যাহত থাকলেও একপর্যায়ে ভারতীয় সাংস্কৃতিক আগ্রাসনে সেটা বন্ধ হয়ে যায়।
